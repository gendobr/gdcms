У п'ятницю 7 лютого за участю фахівців Департаменту освіти і науки Запорізької облдержадміністрації, представників Дніпропетровського регіонального центру оцінювання якості освіти та представників ЗНУ у загальноосвітній школі №7 м. Енергодар пройшла інформаційно-консультативна зустріч із учнями 11-х класів та їхніми батьками із питань особливостей проведення ЗНО-2015 та вступної компанії.
Начальник відділу доуніверситетської підготовки, профорієнтації та працевлаштування ЗНУ, кандидат психологічних наук, доцент Юлія Паскевська презентувала присутнім на зустрічі учням та їхнім батькам Запорізький національний університет: його напрями підготовки, спеціальності, додаткові освітні послуги, які надає виш. Відповідна інформація також була висвітлена у представленому на зустрічі відеоролику про Запорізький національний університет. Юлія Анатоліївна також акцентувала увагу присутніх на інформації про безкоштовні пробні тренінги із ЗНО, які відбудуться у ЗНУ протягом березня-квітня. «Ви зараз приймаєте одне з найважливіших рішень у вашому житті, яке в подальшому визначатиме ваші професійні обрії. Ми розуміємо ваш стурбований стан перед важливим вибором і готові надати не тільки інформаційний, але й психологічний супровід кожному учневі, який мріяв би стати частиною міцної дружньої родини Запорізького національного університету», - наголосила у своєму виступі Юлія Паскевська.
Про нові правила прийому ЗНУ, їхні особливості розповів заступник відповідального секретаря приймальної комісії, доцент Станіслав Іваненко. Він коротко зупинився на найбільш актуальних нюансах цьогорічної вступної кампанії – розрахунках прохідного балу, термінах проведення вступної кампанії, зокрема подачі документів.
Інформацією про порядок оцінювання робіт абітурієнтів та окремі важливі моменти проходження ЗНО-2015 надала уповноважена особа, методист Науково-методичного центру управління освіти м. Енергодар Ірина Самойлова. 
Зустріч проходила у форматі діалогу, тож учні цікавилися питаннями щодо пріоритетності вищих навчальних закладів, нарахування прохідного балу ВНЗ, формування пакету документів, який подається до вишу тощо. Також усі охочі могли отримати індивідуальні консультації із тієї чи іншої теми.
Слова подяки за спів організацію під час інформаційно-консультативної зустрічі прозвучали також на адресу начальника відділу шкільних та позашкільних навчальних закладів Управління освіти Енергодарської міської ради Запорізької області Вікторії Довбні та директора ЗОШ№7 Любові Мисик.
Варто відзначити, що під час заходу було проведене анкетування кожного із присутніх на зустрічі абітурієнтів – а йдеться про 133 особи. Метою проведення такого опитування стало встановлення ефективного зворотного зв’язку із учнівською аудиторією, яка планує обрати ЗНУ місцем свого навчання. В першу чергу, задля можливості надавати майбутнім абітурієнтам цільову інформаційну допомогу. Отримані данні були оперативно опрацьовані начальником відділу доуніверситетської підготовки, профорієнтації та працевлаштування ЗНУ, доцентом Юлією Паскевською. І вже сьогодні з відповідною інфографікою мали можливість ознайомитися фахівці на кожному факультеті ЗНУ. Згідно результатів анкетування були визначені пріоритетні напрямки комунікації – це, насамперед, шкільні вчителі, групи у соціальній мережі ВКонтакті та особисті зустрічі із компетентними фахівцями ВНЗ у школі. 
Першочергові статистичні дані розподілу майбутніх абітурієнтів за напрямами підготовки зазначеного регіону включають, перед усім, біологічний факультет, факультет менеджменту та фізичний. Цікаво відмітити й обізнаність учнів щодо безкоштовних тренінгів ЗНО, котрі проходитимуть у Запорізькому національному університеті: 49% відповіли «Так, обізнані» і 42% - «Ні, не обізнані».
Протягом лютого фахівці планують провести подібні зустрічі у Мелітополі, Пологах та Бердянську.
